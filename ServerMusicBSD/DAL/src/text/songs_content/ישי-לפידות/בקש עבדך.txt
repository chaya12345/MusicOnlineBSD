ישי לפידות, מגדולי הזמרים והמלחינים, משיק הערב, מוצאי ראש השנה, סינגל חדש - "בקש עבדך", אותו כתב והלחין הראל טל.

לפידות מספר כי "כשהוזמנתי לפני כמה חודשים לחתונה של תלמיד ישיבת 'נחלת יאיר', התבקשתי ללמוד שיר שכתב הראל טל - יוצר דתי מרגש ומבריק. 'השיר הזה להיט בישיבתנו, מעיף אותנו בריקודים לספרות אחרות. אנא ממך בצע אותו באירוע', ביקש החתן. הוא צדק. וכבר בליל האירוע החלטתי להקליט את השיר בגירסה משלי ולהוציאו לאור".

"כשביקשתי מיוצר השיר להחליף את המילים מ'אני כל כך רוצה אותך' ל'אני כל כך אוהב אותך', הוא התנגד... 'בתקופה שכתבתי את השיר, יותר מכל 'רציתי' את הקב"ה...', סיפר לי טל - בחור המיוחד בעל סיפור חיים ששווה ספר. וזה אולי סודו של הלהיט הזה: רצון עצמי לוהט וחזק לקירבתו של בורא העולם", מספר לפידות.

ישי לפידות מוסיף כי "חושבני שאין מתאים מתחילת השנה החדשה בימיי הבקשות והחיפוש הרוחני של 'בין כסה לעשור' להוציא שיר המבקש מ'המלך בשדה': 'בקש עבדך' - אבינו, מלכנו, גם אם אנו חלשים לחפש אותך, אנו רוצים אותך! אנא ברחמיך וחסדיך, בקש אותנו...".

"שתהיה האזנה מועילה ומהנה, שנה טובה וגמר חתימה טובה לכולנו", מאחל ישי.