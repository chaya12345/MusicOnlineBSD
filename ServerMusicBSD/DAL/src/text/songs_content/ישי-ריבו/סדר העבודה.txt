ימי הרחמים והסליחות: ישי ריבו מגיש שיר חדש, יצירת מופת של ממש, מתוך תפילת יום הכיפורים, שיאה של התפילה – "סדר העבודה".

את השיר החדש הלחין ישי לפני שנתיים, במהלך התפילה. סיפור עבודת הכהן הגדול בקודש הקודשים בעצם היום הגדול והנורא, ריגש אותו מאוד, והמנגינה כמו התפוצצה בליבו. "תמיד כשהגעתי לקטע הזה במוסף של יום הכיפורים, השלב המרגש שבו אתה מלווה את עבודת הכהן הגדול בבית המקדש, כל כך התרגשתי בתפילה שרציתי להעביר את החוויה שלי שאני מרגיש מעבודת הכהן הגדול – החוצה".

ריבו הקפיד לעבד את היצירה בהפקה תזמורתית מרשימה, עם כלי מיתר ומקהלה גדולה – כדי להעניק למאזין שמץ מתחושת תכונת עבודת הלוויים במקדש. בסדר העבודה מספק ישי פרשנות עכשווית לעבודת הכהנים במקדש, "המטרה זה להנגיש את רעיון סדר העבודה באופן פשוט לכל אחד, כי די קשה לדמיין את מה שקורה שם יחד עם פירוט הקורבנות, המנחות וההזאות. באמצעות השיר רציתי להיכנס לחוויה של הכהן הגדול, שנכנס פעם אחת ויחידה לקודש הקודשים, מה עובר עליו ועל הציבור המתוח שמתפלל שיצליח לעשות את עבודתו ו…לצאת בשלום מהקודש".

סדר העבודה הוא סינגל שני, הקודם היה הלב שלי שזכה להצלחה רבה בערוצי הרדיו ולמיליוני צפיות ביו-טיוב. האלבום אלול תשע"ט צפוי לצאת בט"ו אלול ויכלול שירים ופיוטים באווירת ימי הרחמים והסליחות לצד שירים מקוריים חדשים. באלבום פיוטים מכל העדות והמסורות: אוחילה האשכנזי לצד לך א-לי הספרדי, פיוט מרוקאי לצד לחן של הרב קרליבך וגם הלהיטים נפשי עם מוטי שטיינמץ והלב שלי הפופולארי.
