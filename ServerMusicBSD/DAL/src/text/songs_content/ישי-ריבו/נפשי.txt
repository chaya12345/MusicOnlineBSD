זה הזמן להתרגש: אחד המיזמים המפתיעים ביותר בעולם המוזיקה היהודית, סופסוף קורם מנגינה וצליל. שני ענקי הזמר, ישי ריבו מהצד היהודי ומוטי שטיינמץ מן הצד החסידי, משיקים את הלהיט "נפשי" מתוך הפיוט "אנעים זמירות" המושר בכל בית כנסת בשבת בבוקר.
שני האמנים זוכים לפופולאריות שיא בקרב מאות אלפי יהודים בעולם. השירים של ריבו ושטיינמץ, כל אחד בסגנונו – נהנים מכמות האזנות עצומה באמצעי התקשורת השונים ולכל אחד מהם חשבון יו-טיוב משגשג עם מיליוני צפיות.

מתברר שמשאלת החיבור בין הקולות והעולמות הייתה מונחת בלב שני הצדדים מאז ומתמיד, רובי בנט שמנהל את הזמיר החסידי וריבו שעוקב אחרי כל מה שמוזיקה חסידית ויהודית מתרחשת בעולם, חשבו כבר לפני שנים על הפקה משותפת שתביא את גווני הקול המיוחדים להרמוניה אחת ועזת רגש. נעמי בנט, רעייתו של רובי ומי שמנהלת אומנותית את ההפקות של החברה המשפחתית הצליחה להביא את שני האמנים לשבת ולבחור שירים לדואט ההיסטורי.

תחילה ניסה ריבו לכתוב שיר מתאים, אבל מהר מאוד הבין שמדובר באתגר מוזיקלי עצום שכולל גישור בין קולות וסולמות. רובי וישי פנו למספר מלחינים, אך אף שיר לא עמד בסטנדרטים הנדרשים על מנת לאפשר לשני הזמרים לבצע שיר משותף. עד שהגיע המלחין הצעיר שמואל יפת. בכישרונו הרב תפר יפת ביד אמן רגישה את התווים ללחן שכאילו נולד לארח את היכולות הווקאליות של שני הענקים.
ריבו מספר כי מאז שמע את השירה של שטיינמץ הוא נשבה בקסמו. "שמעתי על מוטי שטיינמץ, אהבתי מאוד את הרגש היהודי שהוא מבטא ואז פגשתי אותו באירוע של זק"א ונדהמתי. לא זכורה לי חוויה שכזאת מאמן כלשהו. כשרובי הציע לי לשיר במשותף, שמחתי מאוד. אני מסוקרן לדעת איך הציבור יתחבר לביצוע שלנו. דואט כזה מאתגר מאוד מבחינה מוזיקלית כי הקולות והסולמות שלנו שונים, אבל דוד איכילביץ, מנהל הלהקה שלי, בנה ל"נפשי" עיבוד מצוין שמרגש מאוד ונוגע ללב".

שטיינמץ מספר על ההיכרות שלו עם ריבו. "שמעתי כמובן על ריבו ואת השירים שלו. הדרך שבה ישי מקדש שם שמים בקרב הציבור הכללי בשירים שכל כולם אמונה ואהבת ה', ריגשו אותי מאד. אין ספק שריבו, עם הרבה מאד קסם אישי וקול נדיר וייחודי, הצליח לרגש מיליוני יהודים בארץ ובעולם.

כשעלתה ההצעה לעשות דואט משותף, חשבתי שזו הזדמנות מצוינת לשיתוף פעולה ייחודי. אני שמח שהשיר הזה יוצא לאור ומקווה שמאד שהציבור יאהב את השיר".

ריבו ושטיינמץ נמצאים כעת בשיא הפריחה בקריירה שלהם. ישי מופיע על הבמות הגדולות ביותר ורק לאחרונה הופיע על הבמה הגדולה מכולן – אמפי קיסריה, כאשר שבוע וחצי לפני המופע כבר לא ניתן היה לרכוש כרטיסים. במהלכה זכה ריבו למחווה שאף זמר לא זכה לה קודם לכן: שלמה ארצי הפתיע ועלה לשיר עם ריבו את "והאמת" אותו הם מבצעים בדואט באלבום האחרון של ארצי. שירו "לשוב הביתה" זכה למעל 9.5 מיליון צפיות ביוטיוב. גם השיר "תוכו רצוף אהבה" חצה את רף 8 מיליון הצפיות.

במקביל, מוטי שטיינמץ, אמן רגש בעל קול נדיר ומיוחד, נחשב לזמר הנשמה של המוסיקה החסידית. הצלחתו המטאורית בארבע השנים האחרונות הקנתה לו מעמד השמור לענקי הזמר החסידי. גם שיריו של שטיינמץ זוכים להאזנת שיא. שירו "צאינה וראינה" חצה את רף 4.5 מיליון הצפיות, כמו גם שירים נוספים שלו כדוגמת "אל הנער הזה", "כאיל תערוג", "הנשמה בקרבי" ועוד, זוכים למיליוני צפיות, חרף העובדה שקהל מאזיניו הבסיסי אינו נגיש כלל לאינטרנט. מידי שנה מופיע שטיינמץ על הבמות הגדולות בעולם היהודי בארץ ובעולם, כאשר מופע השיא מתקיים בכל שנה בעיר אלעד במהלך חופשת בין הזמנים, שם מופיע בפני למעלה מ-10 אלף איש עד השעות הקטנות של הלילה. בימים אלה צפוי שטיינמץ לקבל אלבום פלטינה על מכירת שיא של אלבומו שיצא לאור לפני כחצי שנה.
