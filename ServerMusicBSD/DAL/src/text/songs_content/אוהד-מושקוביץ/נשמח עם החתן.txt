ענק הזמר החסידי אוהד מושקוביץ משחרר להיט אנרגטי ומיוחד שיכבוש את רחבת הריקודים. לחן איצי ברי, עיבוד והפקה מוזיקלית: אלי קליין ואיצי ברי

עונות החתונות נפתחה, ואוהד מושקוביץ לא מבזבז זמן. מיד לאחר ט' באב הוא כבר המריא לארה"ב לסבב אירועים שיערכו במהלך הקיץ, ומשם הוא משחרר לנו את הסינגל החדש שלו, 'נשמח עם החתן'. מדובר ללא ספק בלהיט חתונות אולטימטיבי שיחרוך את רחבות הריקודים באולמי השמחות בשנים הקרובות.

השיר נכתב ועובד בסגנון וינטג' עם עיבוד מיוחד שמחזיר את המאזין לימי שנות ה-70 העליזות. על הלחן וההפקה המוזיקלית אחראים הצמד אלי קליין ואיצי ברי שבימים אלו שוקדים באינטנסיביות על גימורים אחרונים לקראת צאת אלבומו השישי של אוהד.

אוהד בשירתו המיוחדת ובקולו האדיר מגיש ביצוע מבריק שמצדיק את תוארו כטנור הגדול ביותר במוזיקה היהודית. השיר, כאמור, יוצא כסנונית ראשונה מתוך אלבום חדש שבדרך, וכבר בשבועות הקרובים, לקראת הימים הנוראים ישחרר אוהד סינגל נוסף מתוך האלבום. את יתר שירי האלבום יחשוף אוהד בצמד מופעים בינלאומי שיערך בחול המועד סוכות בירושלים ובניו יורק.

"חלפו שנתיים מאז הוצאנו את האלבום 'סגולה, ומאז אוהד לא נח לרגע", מספר מנהלו האישי דוד פדידה. "הקדשנו כמה חודשים לסיבוב הופעות משירי האלבום ומיד נכנסנו שוב לאולפן לבחירת שירים ולהקלטות לקראת האלבום הבא. השיר 'נשמח עם החתן' הוא טעימה ראשונית מתוך האלבום והוא יוצא לרגל עונת החתונות של הקיץ. ניתן לזהות את הסגנון המיוחד והשונה שאליו כיוונו ואנחנו עובדים על פרויקט ענק ומאד מיוחד שעוד לא היה במוזיקה היהודית. שווה לחכות".

