בעיצומה של המערכה השניה של מערכת הבחירות רוויית השנאות והקיטוב בין הזרמים השונים בעם, עשרות פעילים בעלי חזות חרדית פשטו על רחובות עיר הבירה ירושלים ברכב אספנות מיוחד כשהם מחלקים לעוברים ושבים מאות סטיקרים מדבקות ודגלים בצבעי טורקיז ולבן תחת הסלוגן #שיבוא! כשגולת הכותרת הביקור בסמטאות שוק מחנה יהודה.

אין מדובר בקמפיין סטנדרטי של אחת המפלגות הרצות לכנסת, כי אם בצילומי וידאו-קליפ לשיר חדש של הזמר אבי אילסון – "שיבוא" להיט קיץ מקפיץ וסוחף בעל מסר מלא תקווה ואמונה.

העוברים ושבים ובעלי הבסטות המסוקרנים ששמעו את מילות השיר: "למרות כל הצרות ועול הגלויות… עוד לא אבדה האמונה…" הצטרפו למעגלי הריקודים ויצרו ביחד פסיפס אנושי מיוחד ומרגש של צעירים לצד מבוגרים, ליטאים לצד חסידי חב"ד, חרדים לצד חילוניים שמראים ומוכיחים למנהיגים שלנו שרב המחבר על המפריד…

את המילים לשיר כתב איצי ברי שגם הלחין את השיר, ועל העיבוד הופקדו הצמד אלי קליין & איצי ברי.