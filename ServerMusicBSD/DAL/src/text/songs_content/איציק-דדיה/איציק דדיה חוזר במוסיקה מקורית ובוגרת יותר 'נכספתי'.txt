שיר חדש, לאיציק חדש: הזמר והיוצר איציק דדיה שובר שתיקה של למעלה משנה, לטובת יצירה מוזיקלית מקורית ובוגרת יותר.

דדיה על הבמות כבר מגיל צעיר, שלושת אלבומיו הראשונים ביטאו יצירה צעירה, שהתאימה אולי לשעתה. כעת, אחרי שהתכנס לתוכו בתהליך מוקפד של העמקה, לימוד ובירור – הוא מגיע עם חומרים חדשים, עיבודים תואמים ורוח אחרת – אישית ובוגרת יותר. את הקריירה המוזיקלית בשלבה הבוגר, מתאר דדיה כהתבוננות עצמית, יצירה מתוך ניסיון רב והבנה מעמיקה.

באמצעות הצד הלא מוכר באישיותו, וע"י חומרים חדשים מכוון דדיה גבוה יותר. שם, יפגוש בקהלים חדשים, שמרניים מיושבים בדעתם ובעלי קשב למוזיקה יהודית מוקפדת עם טאץ' ישראלי עכשווי. הטקסטים, הלחנים והעיבודים המוזיקליים, כמו גם רמת הפקה גבוהה, עליהם עובד דדיה בימים אלו, כוללים כותבים, מעבדים ומלחינים מהשורה הראשונה בישראל, יחד עם יצירה מקורית ואישית פרי עטו של איציק, אותם יצר בהשראת תקופת בגרות, חוויות אישיות, ומירוץ חיים של ילד בן 26 שצומח בעולם גדוש תהפוכות.

נכספתי, הוא סינגל חדש, תוצר ראשון של תקופת חיים אחרת, שונה ומבטיחה, בע"ה. זהו שיר שכולו אמונה וכיסופים לבורא: "בתוך כל הקשיים והמכשולים, הפורענות והגזרות הקשות, אני מביט למעלה, פורס את חיי על השולחן, באמונה שלמה, ומייחל לרחמיו של היושב במרומים" מספק דדיה הצצה לעולם תוכן שמתגבש בתוכו. את השיר כתב והלחין אלחנן אלחדד, אברך בן תורה, שנחשב להבטחה מוזיקלית גדולה. שיריו מאכלסים אלבומים של טובי האומנים בעת הזאת. על העיבוד חתום דורון אלימלך שיצר להיט פופ ישראלי עם נגיעות ים תיכוניות, בצליל עכשווי ואחר ממה שהכרנו אצל איציק, שמצליח להעביר את המסר החזק באופן מעורר עניין.

 "אחרי תקופה שחיפשתי מסר מיוחד וחזק שמתאר דרך חדשה, הגיע השיר הזה עם לחן מעניין שדבק בי משמיעה ראשונה" מסכם דדיה את הבחירה בשיר שמסמל עבורו בגרות מוזיקלית.

את הסינגל משחרר דדיה בצירוף מסר אישי: "אל תחששו לדבר עם אבא, להניח הכל על השולחן, בלי פילטרים. תהיו אתם, ותבקשו את עזרתו של היושב במרומים"