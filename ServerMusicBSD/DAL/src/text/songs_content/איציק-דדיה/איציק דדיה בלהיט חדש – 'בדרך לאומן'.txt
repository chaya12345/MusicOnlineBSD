כמידי שנה בשנה, בהתקרב חודש אלול והימים הנוראים מוציא איציק דדיה שיר "ברסלבי" חדש. לפני שנתיים כבש איציק את עולם המוזיקה היהודית עם הלהיט "רבי נחמן" שצבר מיליוני צפיות ביוטיוב, בשנה שעברה הוא עשה זאת שוב עם "אין ייאוש בעולם" וכעת ההיסטריה עומדת לחזור על עצמה עם להיט חדש בשם "בדרך לאומן".

השיר החדש הוא גרסת קאבר ללהיט האולטימטיבי "יו יה" של להקת כוורת המיתולוגית שמקבל טוויסט מעניין בעיבוד טראנס מיוחד שכתב שלמה ברונר. המילים לשיר מדברות על הכמיהה של כל יהודי להגיע לאומן, להתפלל על הציון הקדוש ולהתמלא באנרגיות טהורות. לצורך הקלטת הקולות לשיר צירף איציק את הזמר חיים שלמה מאייעס שמוסיף גוון קול עמוק ואיכותי.

איציק שבימים אלה עובד על האלבום הרביעי שלו לצד הופעות ברחבי העולם ושירותו בלהקה הצבאית, מקדיש בכל שנה בתקופה הזאת את הזמן והמשאבים בכדי להקליט שיר שיתחבר לעמך ישראל וכל יהודי פשוט ירגיש שייך למוזיקה שנוגעת בלב.